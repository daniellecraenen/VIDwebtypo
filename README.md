# Onderbouwing ontwerp/codeer keuzes

Als je doof bent, kun je een film niet op dezelfde manier ervaren als iemand die al zijn zintuigen heeft. Daarom heb ik een interface ontworpen waardoor een fragment uit een film net zo boeiend en spannend is om naar te kijken als de originele film. Daarbij is het ook belangrijk dat het duidelijk is voor de kijker. Dit heb ik op de volgende manier bereikt:

1. Typografie
    Wanneer je doof bent, hoor je geen spraak en is het moeilijker om te onderscheiden wie wat zegt. Daarom heb ik bij de ondertiteling aangegeven wanneer een bepaald persoon spreekt. Hierdoor ontstaat er geen verwarring meer. Om duidelijk te maken dat het een gesprek tussen personen is, heeft elke persoon een andere, logische plek om de conversatie te volgen. We lezen in West-Europa allemaal van boven naar beneden en van links naar rechts. Daarom begint de tekst bovenaan links, en bevindt de andere persoon die spreekt zich onderaan en meer naar rechts.

    Daartussenin is er een persoon die zegt: "Fuck off, Skin-job!". Aangezien deze persoon slechts één keer iets zegt, heeft hij geen naam, maar wel een verschil in typografie. Het is een agressieve tekst, maar wordt op een fluisterende manier overgebracht. Daarom is het lettertype erg dun, maar is de tekst wel goed zichtbaar omdat deze groter is dan de andere tekst. Hierdoor vind ik dat deze tekst precies overkomt zoals hij wordt uitgesproken.

    Tijdens de "test" komt dezelfde tekst vaak terug: "Cells" en "Interlinked". Ik heb deze tekst een bijpassende kleur gegeven om duidelijk te maken dat ze bij elkaar horen. Dit draagt ook bij aan de spanning doordat de tekst groter is gemaakt en telkens een andere positie heeft gekregen. Om dit alles te verwezenlijken, heb ik het lettertype "Brenner" gekozen vanwege de vele mogelijkheden die het biedt.

2. Audiovisualiteit
    In de film komen ook geluidsfragmenten voor die doven niet kunnen horen. Deze geluiden dragen echter wel bij aan de spanning en intensiteit van het filmfragment. Daarom heb ik ze visueel vormgegeven, zodat ook dove mensen dezelfde ervaring kunnen hebben. Er zijn verschillende soorten alarmen en scangeluiden.

    In het begin is er een duidelijk alarm. Daarbij heb ik het scherm rood gemaakt en laten schudden. Dit zorgt voor een schrikeffect dat goed past bij het geluid.

    Vervolgens is er een soort alarm-/scangeluid. Als je het fragment beluistert, lijkt het op het begin van een scan en maakt het een extra hard geluid. Daarom heb ik dit een gele-witte gradiënt gegeven. Hierdoor schrik je nog steeds en wordt duidelijk dat er iets anders is wat nu geluid maakt.

    Om de overgang naar de andere scangeluiden te maken, heb ik de gradiënt behouden, maar nu zwart-wit gemaakt. Dit vind ik ook passen bij het kleurenpalet van het fragment en de opbouwende spanning.

    Als laatste heb ik het meest intense en irritante geluid vormgegeven. Het bouwt spanning op, dus heb ik het scherm van het fragment geleidelijk steeds iets groter gemaakt, totdat het uiteindelijk het hele scherm vult. Daarnaast heb ik een video met ruis op de achtergrond geplaatst om het geluidstype duidelijk te maken. Het is namelijk een soort ruis die steeds erger wordt. Om de irritatie bij de kijker te versterken, laat ik het beeldscherm ook trillen met het ruisgeluid. Deze drie ontwerpkeuzes samen zorgen naar mijn mening voor de juiste intensiteit, spanning en irritatie.

    Op het einde stopt de ruis abrupt. Door dit ook duidelijk te benadrukken, eindigen al deze effecten precies op het moment dat de ruis stopt. Hierdoor komt de stilte in het fragment mooi naar voren.

Natuurlijk heb ik dit niet zonder feedback kunnen bereiken. Mijn klasgenoten hebben me geholpen tijdens de periode waarin we hieraan hebben gewerkt. Merel gaf me bijvoorbeeld feedback dat het aanvankelijk niet duidelijk was dat het een monoloog was en dat er verschil in intensiteit moest zijn tussen de alarmen. Ik vond dit waardevolle feedback die ik heb verwerkt. Daardoor is het nu ook duidelijk dat het een monoloog is, dankzij de weergave van de namen van de personen. Ook heb ik de verschillen in visuele weergave van de alarmen en scans uitgewerkt door verschillende kleuren en gradiënten toe te passen.

Ik ben ervan overtuigd dat het filmfragment nu niet alleen toegankelijk is voor doven, maar ook extra gaaf en spannend is geworden.




# Web Typography, 2020/2021

Als je doof bent, of als je om een andere reden geen geluid kunt horen, dan mis je veel informatie als je een film kijkt. Knisperende voetstappen, langzaam aanzwellende muziek, nerveus getik op een deur, je hoort het natuurlijk allemaal niet. Nu bestaat er zoiets als *closed caption*, wat een type ondertiteling is waarbij ook dingen als omgevingsgeluiden en de muziek beschreven worden. Hierdoor krijgt een kijker die informatie wel binnen.

Alleen wordt die auditieve informatie nogal neutraal beschreven. Het geluid van huilend persoon zou bijvoorbeeld beschreven kunnen worden als *snikgeluid op de achtergrond*. En iemand die lacht zou geschreven kunnen worden als *iemand lacht.* Heel neutraal, bijna zakelijk, en bovendien allebei in precies hetzelfde neutrale lettertype. Terwijl het toch echt over twee heel verschillende emoties gaat. 

Dat kan visueel sterker. 

En dat gaan jullie doen.

## Leerdoelen

- Je kan de kennis over vormgeving die je hebt opgedaan tijdens de minor technisch toepassen met behulp van CSS
- Je kan verborgen nuance uit een audiotrack overtuigend vertalen naar visuele (typografische) beelden
- Je kan je typografische keuzes onderbouwen.
- Je hebt de exclusive design principles gebruikt.

## Oplevering

Je levert een werkende versie op, gemaakt met HTML, CSS en JavaScript. Deze staat op Github. In een duidelijke readme documenteer en onderbouw je je ontwerpkeuzes. Je developmentgeschiedenis is terug te vinden op GitHub.

Je levert ook een *screen recording* met audio op van je fragment. Dit is een video van de definitieve versie, gemaakt van jouw browserscherm.

De beoordeling is mondeling en volgt [de rubric uit het beoordelingsformulier](web-typografie-beoordeling.pdf).

## Typografische restricties

Je *moet* een van deze twee opties kiezen, en je keuze moet je onderbouwen. In je readme staat een uitleg over je overwegingen om de ene of de andere restrictie te kiezen.

### Optie 1: Systeemfont

De eerste optie is dat je gebruik maakt van het zogenaamde *systeemfont* van degene die naar jouw werk kijkt. Dit font verschilt per operating system, en het verschilt soms zelfs per versie van het operating system. Het is ook aan te passen door de gebruiker zelf. 

Je hebt dus geen controle over welk lettertype er precies gebruikt wordt. Het levert dus een onzeker, en beperkt typografisch palet op. Je hebt geen *light* versies, of *extrabold*. En ook geen serif en sans-serif versie van dezelfde familie. In dit geval heb je alleen de beschikking over normal, **bold** en _italic_. Dit heeft natuurlijk ook zijn voordelen!

### Optie 2: Brenner

Je kan er ook voor kiezen om gebruik te maken van de complete Brenner familie. Dit is een zeer uitgebreid en uiterst flexibel font. [Hier kan je je verdiepen in dit font](https://www.typotheque.com/blog/brenner_an_unusual_typeface_family_with_distinct_voices). Als je kiest voor dit font dan heb je de beschikking over een *sans serif*, een *condensed*, een *serif*, een *monotype*, een *slab*, een *display* en een *script* versie. En veel van deze versies hebben varianten van *light* tot *bold*, en allemaal zowel *bold* als *italic*.

Met Brenner zijn er natuurlijk veel en veel meer mogelijkheden dan met systeemfonts. Dat kan zowel een voordeel als een nadeel zijn. 

Voor een overzicht, zie [de brenner.pdf](brenner.pdf).

## Het fragment

Ik heb een fragment voorbereid. Het gaat om twee scenes uit *Blade Runner 2049*. De captions staan in de HTML, en ze verschijnen in sync met de video. [Kijk maar](closed-captions/index.html).

### De captions

De captions staan in de html, in het bestand index.html. Je kan aan elke paragraaf eventueel een of meer classes toevoegen. Bijvoorbeeld `voice1` of `voice2 soft`. Classes voeg je handmatig toe in de html.

Met JavaScript worden er een paar dingen extra gedaan: 

- er wordt aan elke paragraaf een unieke class toegevoegd (`p0`, `p1`, etc)
- Elk woord wordt in een aparte `span` gezet. Hierdoor kan je elk woord apart stylen, en eventueel ook [na elkaar laten verschijnen](https://github.com/cmda-minor-vid/web-typography-18-19/blob/master/closed-captions/css.css#L41).

### Tijdens het afspelen

Tijdens het afspeelen wordt er een class `on` op de caption gezet als hij moet verschijnen, en een class `off` als hij klaar is. *Zowel class `on` als class `off` blijft op de caption staan!*

De timimg van de captions kan je aanpassen in [closed-captions/captions.js](closed-captions/captions.js).

Er verschijnen ook classes op de body op momenten dat er geluiden worden afgespeeld, zoals `sound1` en `sound2`. Je kan geluiden toevoegen in [closed-captions/sounds.js](closed-captions/sounds.js).

*let op,* de geluiden zijn niet compleet, dit zal je zelf moeten aanvullen.

## Een eigen fragment (afgeraden, uitgebreide onderbouwing is nodig)

Je kan er ook voor kiezen om een eigen, *beter* fragment te gebruiken. Dit wordt afgeraden. De tijd die je besteedt aan het zoeken naar dat fragment kan je beter besteden aan het werken aan de opdracht. Bovendien blijkt dat er vaak fragmenten worden gekozen die niet goed voldoen aan de opdracht. Als je een ander fragment kiest dan *moet* je dit goed onderbouwd voorleggen aan je docent. De deadline hiervoor is vrijdagochtend in de eerste week.

### Waar moet je op letten bij het kiezen van een eigen fragment.
Lees de opdracht nog eens goed door. Waar gaat het ook al weer precies om? 

Voor een goede onderbouwing van je keuze voor een ander fragment moet je deze vragen in elk geval beantwoorden:

- Welke informatie zit er in de audio die echt niet zichtbaar is?
- Welke rol speelt de audio in het fragment?
- Werkt de scene nog zonder geluid?
- Waarom is dit fragment beter dan het aangeboden fragment?

Je kan dan de nodige HTML en JavaScript genereren door gebruik te maken van [caption generator](https://cmda-minor-vid.github.io/web-typography-18-19/generator/) (in Google Chrome). 

Als je de closed captions wil bewerken dan kan je een tool zoals [Amber Script](https://www.amberscript.com/en) gebruiken. Daar kan je exporteren als `.srt`, en die kan je weer door de generator halen.